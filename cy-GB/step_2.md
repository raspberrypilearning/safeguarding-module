## Y broses recriwtio

Fel rheol, cyfrifoldeb trefnydd y clwb ydy recriwtio a chynefino gwirfoddolwyr newydd. O bryd i'w gilydd, mae'n bosib bydd gwirfoddolwyr yn rhan o'r broses hon i helpu trefnydd y clwb, yn benodol i helpu i roi'r gwirfoddolwr newydd ar ben ffordd yn ei sesiwn gyntaf.

![Tri gwirfoddolwr yn sefyll.](images/2-RPF-Volunteers.png)

Mae'n bwysig cydnabod efallai na fydd pob gwirfoddolwr sydd â diddordeb cynnig help llaw yn eich clwb yn briodol neu'n addas.

Mae proses recriwtio yn ei gwneud hi'n haws nodi gwirfoddolwyr nad ydyn nhw'n addas i'r clwb. Dyma enghraifft o broses recriwtio.

### 1. Disgrifiad i wirfoddolwyr


Dyma ddisgrifiad byr i roi gwybod i ddarpar wirfoddolwyr beth mae'r rôl yn ei gynnwys ac i ddarparu trosolwg cyffredinol o'ch clwb. Fe allai hwn fod yn ddisgrifiad byr ar eich gwefan neu broffil clwb o rôl gwirfoddolwr. Fe ddylai gynnwys y canlynol:

* Beth sy'n digwydd mewn sesiwn arferol
* Pa mor aml mae eich clwb yn rhedeg ac am ba hyd
* Am faint o amser rydych chi'n gofyn gan eich gwirfoddolwyr

### 2. Ffurflen gais

Fe allai hon fod yn ffurflen ar-lein gyda rhywfaint o gwestiynau byr. Fe ddylech chi ofyn am ganolwr os oes modd ac am unrhyw sgiliau perthnasol a allai fod yn ddefnyddiol i'ch clwb. Bydd gwybodaeth o'r ffurflen gais, fel manylion cyswllt, yn ddefnyddiol pe bai'r darpar wirfoddolwr yn ymuno â'r clwb.

**Sylwch**: Os ydych chi mewn Code Club neu CoderDojo, yn hytrach na ffurflen gais fe ddylech chi annog darpar wirfoddolwyr i gofrestru drwy ein gwefannau ([codeclub.org](https://codeclub.org){:target='_blank'} a [coderdojo.com](https://coderdojo.com){:target='_blank'}).

### 3. Cyfarfod neu gyfweliad anffurfiol

Fe ddylech chi wahodd y person i'r clwb er mwyn gallu ei gyfarfod, a bydd yn gallu dysgu mwy am amgylchedd y clwb. Os ydy eich clwb yn rhedeg gweithgareddau ar-lein, fe allwch chi gyfarfod o bell. Fe ddylai fod yn gyfarfod hamddenol ond dylai roi cyfle i wirfoddolwyr presennol y clwb a'r darpar wirfoddolwr benderfynu a ydyn nhw'n dymuno bod y darpar wirfoddolwr yn bwrw ymlaen â'r gwaith gwirfoddoli. Bydd hyn hefyd yn rhoi cyfle i wirfoddolwyr presennol y clwb a'r darpar wirfoddolwr weld a ydyn nhw'n gallu cydweithio'n dda yn yr amgylchedd clwb. Os ydych chi'n dechrau eich clwb am y tro cyntaf, fe ddylech chi drefnu cyfarfod anffurfiol â'ch darpar wirfoddolwr cyn eich sesiwn gyntaf.

### 4. Archwiliadau cefndir (dibynnol ar y rhanbarth)

Mae archwiliadau cefndir yn ddefnyddiol i glybiau codio gwirfoddol; mewn rhai rhanbarthau mae'n rhaid cael archwiliad cefndir i weithio gyda phobl ifanc. Rydyn ni'n deall ei bod yn anoddach cael gafael ar archwiliadau cefndir mewn rhai rhanbarthau, neu fod hynny'n ddrud, a dyna pam mae archwiliadau canolwr a defnyddio gweddill y broses recriwtio gwirfoddolwyr yn bwysig.

### 5. Canolwyr (dewisol)

Mae'n gallu bod yn hynod ddefnyddiol gofyn am ganolwyr a'u harchwilio i bennu a ydy gwirfoddolwr yn addas i weithio gyda phobl ifanc a/neu oedolion agored i niwed.

Os oes gennych chi eich ffurflen gais eich hun, fe allech chi ei defnyddio i ofyn am fanylion canolwyr. Os nad ydych chi wedi gofyn am ganolwyr ar y ffurflen gais, fe allwch chi ofyn amdanyn nhw ar ôl y cyfarfod anffurfiol. Mae canolwyr yn gallu bod yn gyd-weithwyr, yn athrawon neu'n ddarlithwyr, neu'n ffrind sy'n adnabod y darpar wirfoddolwr yn dda. Gall un o wirfoddolwyr presennol y clwb gyfeirio gwirfoddolwyr at y clwb, a bod yn ganolwr hefyd.

**Cyngor**: Pan fyddwch chi'n archwilio canolwyr, mae'n well ffonio'r canolwr yn aml, oherwydd efallai bydd pobl yn fwy tueddol o roi safbwynt mwy onest nag y bydden nhw'n ysgrifenedig.

--- cadw ---

<p style="border-left: solid; border-width:10px; border-color: #0faeb0; background-color: aliceblue; padding: 10px;">
Gwnewch yn siŵr eich bod wedi <span style="color: #0faeb0">mewngofnodi i'ch cyfrif Raspberry Pi Foundation</span> i gadw eich cynnydd, neu ni fydd cofnod eich bod wedi cwblhau. Use the 'Log in' link in the navigation menu to log in.
</p>
